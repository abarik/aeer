# Előszó {- #eloszo}

Kedves Olvasó! 

Köszönjük, hogy bizalmat szavaz könyvünknek, és az R megismeréséhez ezt az utat választja. Az első lépésektől a komplett adatelemzési feladatok megoldásáig vezetjük az Olvasót, és főként kezdő vagy újrakezdő felhasználókhoz szólunk. Utunk során áttekintjük az adatfeldolgozás minden lépését: az adatok beolvasását, előkészítését, elemzését és az eredmények publikálását is.

Könyvünk összesen 11 fejezetet tartalmaz. Az egyes fejezeteket alkotó alfejezeteket három különböző ikonnal jelöltük meg, amelyek jelzőtáblaként szolgálnak az R megismerésének útján. Az egyes ikonok jelentése a következő:

<div class="rmdlevel1">
<p><strong>Egy hegy.</strong> Az így jelölt fejezet az R alaptudás része, megismerése feltétlenül javasolt. A könyvben megfogalmazott célok ezen fejezetek megismerésével is elérhetők, azaz komplett adatelemzéseket hajthatunk végre csupán ezek végigolvasásával is.</p>
</div>

<div class="rmdlevel2">
<p><strong>Két hegy.</strong> Kiegészítő tudást tartalmazó fejezetek. Újabb eszközök megismerését teszik lehetővé, és/vagy hozzájárulnak az <em>egy hegy</em> fejezetek mélyebb megértéséhez.</p>
</div>


<div class="rmdlevel3">
<p><strong>Három hegy.</strong> Az R ismeretek további részletezése, a meglévő eszközök finomabb kezelése, vagy további beállítási lehetőségek olvashatók ezekben a fejezetekben. Elképzelhető, hogy ritkábban felmerülő problémák megoldásához kapunk itt segítséget.</p>
</div>


A fejezetek hármas tagolása azt a célt szolgálja, hogy minél hamarabb örömet és sikert okozhasson az R használata, ugyanakkor további olvasással a részletesebb ismeretek utáni vágyunkat is kielégíthessük. **Könyvünk olvasását tehát az 1. fejezet *egy hegy* alfejezetével (*1.1. Elindulás*) érdemes kezdeni**, ott kapunk ajánlást a folytatásra. A további fejezetek olvasási sorrendje teljes mértékben az elvégzendő feladattól, tudásunktól és kíváncsiságunktól függ.

Az R tanulmányozása kitartást és némi időt igényel. Nagyon fontos szerepet kap a gyakorlás, ezért minden fejezet végén találunk feladatokat.

<div class="rmdexercise">
<p><strong>Feladatok.</strong> A fejezet végi feladatok megoldásával jelentősen hozzájárulunk a magabiztos R tudás megszerzéséhez. Találunk szórakoztató és érdekes feladatokat is.</p>
</div>


A fejezetek végén összefoglaljuk a tanultakat. Megismételjük a legfontosabb fogalmakat és felsoroljuk a megismert függvényeket.


<div class="rmdsummary">
<p><strong>Összefoglalás.</strong> Miről szólt az előszó? A könyv 11 fejezetet tartalmaz, az alfejezeteket három különböző ikonnal jelöltük: <em>egy hegy</em>, <em>két hegy</em> és <em>három hegy</em>. Az alfejezetek végén összefoglalást és feladatokat találunk.</p>
</div>

A könyvben használt adatbázisokat és R kódokat, valamint a kitűzött feladatok megoldását is elérhetővé tettük: *https://github.com/abarik/aeer*.

Örömmel fogadjuk Olvasóink észrevételeit az `abari.kalman@gmail.com` címen. 
