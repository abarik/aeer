# Utószó {#sec-utoszo .unnumbered}

Az R elsajátítása nem egy hétvégi kaland, hanem egy fokozatosan építkező, hosszú távú tanulási folyamat. Ezalatt az ember nem csupán egy programnyelv parancsait ismeri meg, hanem egy új szemléletmódot is kialakít: azt, hogyan gondolkodjunk adatokról, problémákról és megoldásokról. Aki eljutott a könyv ezen pontjáig, az már kétségtelenül túl van az első hullámvölgyeken, a hibaüzenetek okozta tanácstalanságon, az első sikerélményen egy hibás kódsor kijavítása után, a csomagtelepítés buktatóin, és azon a különleges elégedettségen, amit egy szép, elegáns megoldás kidolgozása jelentett.

Ha az Olvasó most úgy érzi, hogy az R-rel való kapcsolata „csak most kezd igazán izgalmassá válni”, akkor biztos lehet benne, hogy jó úton halad. A könyv itt véget ér, de az R nyelv valódi ereje nem csupán azokban az eszközökben rejlik, amelyeket e lapokon keresztül megismert, hanem azokban a felfedezésekben, amelyeket ezután, önállóan fog megtenni. Ez a könyv arra törekedett, hogy ne csupán parancsokat ismertessen, hanem gondolkodási mintákat is közvetítsen: hogyan érdemes megközelíteni egy kérdést, miként lehet az adatokat értelmezhető formába alakítani, és hogyan lehet mindezt úgy megvalósítani, hogy a kód átlátható, újrafelhasználható és örömmel írható legyen. Ez a tanulási folyamat időt és türelmet igényel — de ha eddig eljutott, akkor nagy valószínűséggel már érzi is, hogy az R nem csupán egy eszköz a munkához, hanem egyre inkább a saját gondolkodási eszköztárának része.

Biztos lehet benne az Olvasó, hogy az R elsajátításába fektetett erőfeszítések sokszorosan megtérülnek. A nyelv mára nem csupán a tudományos kutatás és az egyetemi oktatás meghatározó eszköze, hanem fontos helyet szerzett magának az ipari adatelemzésben, az üzleti döntéstámogatásban, a statisztikai modellezésben és a vizualizációs megoldásokban is. Emellett egyre jelentősebb szerepet tölt be a mesterséges intelligencia, a gépi tanulás gyakorlati alkalmazásaiban: a prediktív modellezéstől kezdve a természetes nyelvfeldolgozáson át a big data elemzésekig számos területen használják. Az R közössége folyamatosan bővül, és a nyelv körüli ökoszisztéma egyre gazdagabbá válik. A több mint 22 ezer csomag számos területen segíti az adatkezelést, a statisztikai elemzést és a szép ábrák készítését, szinte biztos lehet benne, hogy saját érdeklődési területén is talál olyan csomagot, amely megkönnyíti a munkáját. 

Hogyan tovább? A könyvben megismert receptet érdemes követni: minden adatfeldolgozási feladat -- legyen az akármennyire apró vagy hatalmas -- egy új kihívás, amelyhez rendelünk egy *RStudio* projektet, és a megoldást jelentő R sorokat egy *Quarto* dokumentumban rögzítjük. Addig ügyeskedünk, míg a megoldást meg nem találjuk, és a kívánt HTML (PDF, Word) dokumentumot meg nem kapjuk.  Ha ezt a tevékenységet elég sokáig gyakoroljuk, és a könyvben bemutatott példák és megoldandó feladatok mellett saját projekteken is dolgozunk, akkor tudásunk egyre mélyebb és szélesebb lesz, és elérjük azt a szintet, amikor már nem csupán a könyvben bemutatott példák megoldása megy játszi könnyedséggel, hanem saját ötleteinket is megvalósíthatjuk. Higgyen az R-ben és első sorban saját magában!

Sok sikert és örömet kívánok az R-rel való további utazáshoz!
